小学生必备古诗词94首

1. 咏鹅 - 骆宾王（唐）
鹅，鹅，鹅，曲项向天歌。
白毛浮绿水，红掌拨清波。

2. 江南 - 汉乐府
江南可采莲，莲叶何田田。
鱼戏莲叶间。
鱼戏莲叶东，鱼戏莲叶西，
鱼戏莲叶南，鱼戏莲叶北。

3. 敕勒歌 - 北朝民歌
敕勒川，阴山下。
天似穹庐，笼盖四野。
天苍苍，野茫茫，
风吹草低见牛羊。

4. 风 - 李峤（唐）
解落三秋叶，能开二月花。
过江千尺浪，入竹万竿斜。

5. 咏柳 - 贺知章（唐）
碧玉妆成一树高，万条垂下绿丝绦。
不知细叶谁裁出，二月春风似剪刀。

6. 凉州词 - 王之涣（唐）
黄河远上白云间，一片孤城万仞山。
羌笛何须怨杨柳，春风不度玉门关。

7. 登鹳雀楼 - 王之涣（唐）
白日依山尽，黄河入海流。
欲穷千里目，更上一层楼。

8. 春晓 - 孟浩然（唐）
春眠不觉晓，处处闻啼鸟。
夜来风雨声，花落知多少。

9. 凉州词 - 王翰（唐）
葡萄美酒夜光杯，欲饮琵琶马上催。
醉卧沙场君莫笑，古来征战几人回。

10. 出塞 - 王昌龄（唐）
秦时明月汉时关，万里长征人未还。
但使龙城飞将在，不教胡马度阴山。

11. 芙蓉楼送辛渐 - 王昌龄（唐）
寒雨连江夜入吴，平明送客楚山孤。
洛阳亲友如相问，一片冰心在玉壶。

12. 鹿柴 - 王维（唐）
空山不见人，但闻人语响。
返景入深林，复照青苔上。

13. 送元二使安西 - 王维（唐）
渭城朝雨浥轻尘，客舍青青柳色新。
劝君更尽一杯酒，西出阳关无故人。

14. 九月九日忆山东兄弟 - 王维（唐）
独在异乡为异客，每逢佳节倍思亲。
遥知兄弟登高处，遍插茱萸少一人。

15. 静夜思 - 李白（唐）
床前明月光，疑是地上霜。
举头望明月，低头思故乡。

16. 古朗月行（节选）- 李白（唐）
小时不识月，呼作白玉盘。
又疑瑶台镜，飞在青云端。

17. 望庐山瀑布 - 李白（唐）
日照香炉生紫烟，遥看瀑布挂前川。
飞流直下三千尺，疑是银河落九天。

18. 赠汪伦 - 李白（唐）
李白乘舟将欲行，忽闻岸上踏歌声。
桃花潭水深千尺，不及汪伦送我情。

19. 黄鹤楼送孟浩然之广陵 - 李白（唐）
故人西辞黄鹤楼，烟花三月下扬州。
孤帆远影碧空尽，唯见长江天际流。

20. 早发白帝城 - 李白（唐）
朝辞白帝彩云间，千里江陵一日还。
两岸猿声啼不住，轻舟已过万重山。

21. 望天门山 - 李白（唐）
天门中断楚江开，碧水东流至此回。
两岸青山相对出，孤帆一片日边来。

22. 别董大 - 高适（唐）
千里黄云白日曛，北风吹雁雪纷纷。
莫愁前路无知己，天下谁人不识君。

23. 绝句 - 杜甫（唐）
两个黄鹂鸣翠柳，一行白鹭上青天。
窗含西岭千秋雪，门泊东吴万里船。

24. 春夜喜雨 - 杜甫（唐）
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。

25. 绝句 - 杜甫（唐）
迟日江山丽，春风花草香。
泥融飞燕子，沙暖睡鸳鸯。

26. 江畔独步寻花 - 杜甫（唐）
黄师塔前江水东，春光懒困倚微风。
桃花一簇开无主，可爱深红爱浅红。

27. 枫桥夜泊 - 张继（唐）
月落乌啼霜满天，江枫渔火对愁眠。
姑苏城外寒山寺，夜半钟声到客船。

28. 滁州西涧 - 韦应物（唐）
独怜幽草涧边生，上有黄鹂深树鸣。
春潮带雨晚来急，野渡无人舟自横。

29. 游子吟 - 孟郊（唐）
慈母手中线，游子身上衣。
临行密密缝，意恐迟迟归。
谁言寸草心，报得三春晖。

30. 早春呈水部张十八员外 - 韩愈（唐）
天街小雨润如酥，草色遥看近却无。
最是一年春好处，绝胜烟柳满皇都。

31. 渔歌子 - 张志和（唐）
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。

32. 塞下曲 - 卢纶（唐）
月黑雁飞高，单于夜遁逃。
欲将轻骑逐，大雪满弓刀。

33. 望洞庭 - 刘禹锡（唐）
湖光秋月两相和，潭面无风镜未磨。
遥望洞庭山水翠，白银盘里一青螺。

34. 浪淘沙 - 刘禹锡（唐）
九曲黄河万里沙，浪淘风簸自天涯。
如今直上银河去，同到牵牛织女家。

35. 赋得古原草送别 - 白居易（唐）
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。

36. 池上 - 白居易（唐）
小娃撑小艇，偷采白莲回。
不解藏踪迹，浮萍一道开。

37. 忆江南 - 白居易（唐）
江南好，风景旧曾谙。
日出江花红胜火，春来江水绿如蓝。
能不忆江南？

38. 小儿垂钓 - 胡令能（唐）
蓬头稚子学垂纶，侧坐莓苔草映身。
路人借问遥招手，怕得鱼惊不应人。

39. 悯农（其一）- 李绅（唐）
春种一粒粟，秋收万颗子。
四海无闲田，农夫犹饿死。

40. 悯农（其二）- 李绅（唐）
锄禾日当午，汗滴禾下土。
谁知盘中餐，粒粒皆辛苦。

41. 寻隐者不遇 - 贾岛（唐）
松下问童子，言师采药去。
只在此山中，云深不知处。

42. 山行 - 杜牧（唐）
远上寒山石径斜，白云深处有人家。
停车坐爱枫林晚，霜叶红于二月花。

43. 清明 - 杜牧（唐）
清明时节雨纷纷，路上行人欲断魂。
借问酒家何处有，牧童遥指杏花村。

44. 江南春 - 杜牧（唐）
千里莺啼绿映红，水村山郭酒旗风。
南朝四百八十寺，多少楼台烟雨中。

45. 蜂 - 罗隐（唐）
不论平地与山尖，无限风光尽被占。
采得百花成蜜后，为谁辛苦为谁甜。

46. 江上渔者 - 范仲淹（宋）
江上往来人，但爱鲈鱼美。
君看一叶舟，出没风波里。

47. 元日 - 王安石（宋）
爆竹声中一岁除，春风送暖入屠苏。
千门万户曈曈日，总把新桃换旧符。

48. 泊船瓜洲 - 王安石（宋）
京口瓜洲一水间，钟山只隔数重山。
春风又绿江南岸，明月何时照我还。

49. 书湖阴先生壁 - 王安石（宋）
茅檐长扫净无苔，花木成畦手自栽。
一水护田将绿绕，两山排闼送青来。

50. 六月二十七日望湖楼醉书 - 苏轼（宋）
黑云翻墨未遮山，白雨跳珠乱入船。
卷地风来忽吹散，望湖楼下水如天。

51. 饮湖上初晴后雨 - 苏轼（宋）
水光潋滟晴方好，山色空蒙雨亦奇。
欲把西湖比西子，淡妆浓抹总相宜。

52. 惠崇春江晚景 - 苏轼（宋）
竹外桃花三两枝，春江水暖鸭先知。
蒌蒿满地芦芽短，正是河豚欲上时。

53. 题西林壁 - 苏轼（宋）
横看成岭侧成峰，远近高低各不同。
不识庐山真面目，只缘身在此山中。

54. 夏日绝句 - 李清照（宋）
生当作人杰，死亦为鬼雄。
至今思项羽，不肯过江东。

55. 三衢道中 - 曾几（宋）
梅子黄时日日晴，小溪泛尽却山行。
绿阴不减来时路，添得黄鹂四五声。

56. 示儿 - 陆游（宋）
死去元知万事空，但悲不见九州同。
王师北定中原日，家祭无忘告乃翁。

57. 秋夜将晓出篱门迎凉有感 - 陆游（宋）
三万里河东入海，五千仞岳上摩天。
遗民泪尽胡尘里，南望王师又一年。

58. 四时田园杂兴（其二十五）- 范成大（宋）
梅子金黄杏子肥，麦花雪白菜花稀。
日长篱落无人过，惟有蜻蜓蛱蝶飞。

59. 四时田园杂兴（其三十一）- 范成大（宋）
昼出耘田夜绩麻，村庄儿女各当家。
童孙未解供耕织，也傍桑阴学种瓜。

60. 小池 - 杨万里（宋）
泉眼无声惜细流，树阴照水爱晴柔。
小荷才露尖尖角，早有蜻蜓立上头。

61. 晓出净慈寺送林子方 - 杨万里（宋）
毕竟西湖六月中，风光不与四时同。
接天莲叶无穷碧，映日荷花别样红。

62. 春日 - 朱熹（宋）
胜日寻芳泗水滨，无边光景一时新。
等闲识得东风面，万紫千红总是春。

63. 题临安邸 - 林升（宋）
山外青山楼外楼，西湖歌舞几时休。
暖风熏得游人醉，直把杭州作汴州。

64. 游园不值 - 叶绍翁（宋）
应怜屐齿印苍苔，小扣柴扉久不开。
春色满园关不住，一枝红杏出墙来。

65. 乡村四月 - 翁卷（宋）
绿遍山原白满川，子规声里雨如烟。
乡村四月闲人少，才了蚕桑又插田。

66. 墨梅 - 王冕（元）
我家洗砚池头树，朵朵花开淡墨痕。
不要人夸颜色好，只留清气满乾坤。

67. 石灰吟 - 于谦（明）
千锤万凿出深山，烈火焚烧若等闲。
粉骨碎身全不怕，要留清白在人间。

68. 竹石 - 郑燮（清）
咬定青山不放松，立根原在破岩中。
千磨万击还坚劲，任尔东西南北风。

69. 所见 - 袁枚（清）
牧童骑黄牛，歌声振林樾。
意欲捕鸣蝉，忽然闭口立。

70. 村居 - 高鼎（清）
草长莺飞二月天，拂堤杨柳醉春烟。
儿童散学归来早，忙趁东风放纸鸢。

71. 己亥杂诗 - 龚自珍（清）
九州生气恃风雷，万马齐喑究可哀。
我劝天公重抖擞，不拘一格降人才。

72. 长歌行 - 汉乐府
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归？
少壮不努力，老大徒伤悲。

73. 七步诗 - 曹植（魏）
煮豆燃豆萁，豆在釜中泣。
本是同根生，相煎何太急。

74. 回乡偶书 - 贺知章（唐）
少小离家老大回，乡音无改鬓毛衰。
儿童相见不相识，笑问客从何处来。

75. 望岳 - 杜甫（唐）
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。

76. 饮酒（其五）- 陶渊明（晋）
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。

77. 竹里馆 - 王维（唐）
独坐幽篁里，弹琴复长啸。
深林人不知，明月来相照。

78. 春望 - 杜甫（唐）
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。

79. 闻官军收河南河北 - 杜甫（唐）
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。

80. 逢雪宿芙蓉山主人 - 刘长卿（唐）
日暮苍山远，天寒白屋贫。
柴门闻犬吠，风雪夜归人。

81. 江雪 - 柳宗元（唐）
千山鸟飞绝，万径人踪灭。
孤舟蓑笠翁，独钓寒江雪。

82. 寒食 - 韩翃（唐）
春城无处不飞花，寒食东风御柳斜。
日暮汉宫传蜡烛，轻烟散入五侯家。

83. 竹枝词 - 刘禹锡（唐）
杨柳青青江水平，闻郎江上唱歌声。
东边日出西边雨，道是无晴却有晴。

84. 乌衣巷 - 刘禹锡（唐）
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。

85. 秋夕 - 杜牧（唐）
银烛秋光冷画屏，轻罗小扇扑流萤。
天阶夜色凉如水，卧看牵牛织女星。

86. 独坐敬亭山 - 李白（唐）
众鸟高飞尽，孤云独去闲。
相看两不厌，只有敬亭山。

87. 秋浦歌 - 李白（唐）
白发三千丈，缘愁似个长。
不知明镜里，何处得秋霜。

88. 赠花卿 - 杜甫（唐）
锦城丝管日纷纷，半入江风半入云。
此曲只应天上有，人间能得几回闻。

89. 江南逢李龟年 - 杜甫（唐）
岐王宅里寻常见，崔九堂前几度闻。
正是江南好风景，落花时节又逢君。

90. 商山早行 - 温庭筠（唐）
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。

91. 梅花 - 王安石（宋）
墙角数枝梅，凌寒独自开。
遥知不是雪，为有暗香来。

92. 菩萨蛮·书江西造口壁 - 辛弃疾（宋）
郁孤台下清江水，中间多少行人泪。
西北望长安，可怜无数山。
青山遮不住，毕竟东流去。
江晚正愁余，山深闻鹧鸪。

93. 朝天子·咏喇叭 - 王磐（明）
喇叭，唢呐，曲儿小，腔儿大。
官船往来乱如麻，全仗你抬身价。
军听了军愁，民听了民怕，
哪里去辨什么真共假？
眼见的吹翻了这家，吹伤了那家，
只吹的水尽鹅飞罢！

94. 画鸡 - 唐寅（明）
头上红冠不用裁，满身雪白走将来。
平生不敢轻言语，一叫千门万户开。
